Se ne leggono e se ne sentono dire tantissime sul connubio celiachia e sport, tra chi sostiene che la celiachia possa in qualche modo rappresentare un impedimento per la persona affetta che volesse praticare uno sport o dell’attività fisica e chi, al contrario, tesse le lodi di una dieta gluten free che migliorerebbe le prestazioni sportive.

E allora, dov’è la verità? Ve lo spieghiamo subito. E ricordatevi sempre, quando dovete prendere decisioni di tale spessore, di affidarvi alla medicina, alla scienza e, qualora decideste di documentarvi autonomamente navigando in internet, di consultare solo fonti istituzionali e autorevoli.

La dieta senza glutine rappresenta per il celiaco una terapia salvavita, a tutti gli effetti. Infatti, la celiachia non trattata si accompagna a molte condizioni che possono avere una ricaduta sulla capacità motoria, alcune conseguenza del malassorbimento intestinale di nutrienti, altre dovute allo stato infiammatorio indotto dal glutine: anemia, osteoporosi, affaticabilità, artralgia e/o artrite, infine malessere generale. Tutte queste condizioni, comunque, regrediscono nella quasi totalità dei pazienti celiaci dopo appena qualche mese dall’inizio di una rigorosa dieta senza glutine.

La celiachia non impedisce una normale e sana attività sportiva. Le persone celiache che seguono una dieta senza glutine non presentano nessuna controindicazione all’attività fisica e alla pratica di qualsiasi sport, a qualsiasi livello; se diagnosticata in tempo e con una rigorosa dieta senza glutine, non compromette in alcun modo la possibilità di praticare sport né di seguire una carriera sportiva di primo piano. Un’alimentazione totalmente priva di glutine in un atleta celiaco è perfettamente in grado di determinare prestazioni sportive eccezionali.

Lo sportivo celiaco è dunque libero di seguire qualsiasi alimentazione sia richiesta dalla sua attività agonistica. MA – c’è un ma – gli sportivi con celiachia devono avere un’accortezza nella dieta. Mi spiego. Per gli sportivi celiaci non è sufficiente modificare la dieta sostituendo i cereali con glutine con quelli senza glutine. L’apporto di nutrienti, micronutrienti e soprattutto l’indice glicemico della dieta senza glutine devono essere rimodulati.
Perché? In quanto la disponibilità di cereali integrali senza glutine è inferiore rispetto a quelli contenenti glutine, e il riso e il mais hanno un carico glicemico superiore a quello della semola di grano duro.

Ma se è importante sapere che non inficia negativamente sulla pratica dello sport, è altrettanto importante sapere che non lo fa neanche in senso positivo. Infatti, non esiste alcuna evidenza scientifica secondo cui la dieta senza glutine migliori la performance sportiva di chi non è affetto da celiachia.
