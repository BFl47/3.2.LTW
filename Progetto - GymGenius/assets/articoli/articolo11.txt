Potrà sembrare scontato, ma il rapporto tra idratazione e attività sportiva è strettamente collegato in molti aspetti a cui spesso non prestiamo la giusta attenzione.

Ad esempio: sai quando e quanta acqua bere mentre fai esercizio? Conosci davvero l’importanza dell’idratazione durante lo sport e quali sono i sintomi della disidratazione? Sei consapevole che ogni acqua è diversa e sai quale sia la migliore per gli sportivi?

Abbiamo risposto ad alcune delle domande più frequenti sul legame tra acqua e sport: scopri tutto quello che c’è da sapere per una corretta idratazione nell’esercizio fisico.

Fare attività sportiva aumenta il fabbisogno giornaliero di acqua rispetto ad una vita sedentaria: ecco perché per gli atleti è vitale mantenere un livello di idratazione adeguato.

Molti studi hanno visto come, dal rapporto tra acqua e sport, dipenda il miglioramento o il peggioramento delle prestazioni atletiche: ad un 2% di perdita d’acqua corrisponde un calo di rendimento del 30%. 
Il meccanismo di raffreddamento del corpo è la sudorazione, che è direttamente proporzionale ai livelli di attività fisica: negli sport di endurance come corsa, ciclismo o nuoto si perdono diversi litri di sudore all’ora. 
Al suo interno l’acqua contiene preziosi sali minerali come potassio, calcio e magnesio, fondamentali per regolare la contrazione muscolare e la cui assenza causa l’insorgere dei crampi.
 
Oltre ad un calo della prestazione, la disidratazione nell’atleta può causare problemi di salute sia a breve che a lungo termine, tra cui tendiniti, crampi muscolari e colpi di calore.

Il fabbisogno d’acqua giornaliero varia da persona a persona in base allo stile di vita, alle condizioni ambientali e all’intensità dell’attività sportiva. Per valutarlo in condizioni di riposo c’è una semplice regola: bere 1 ml di acqua per ogni caloria introdotta col cibo.
Ovviamente, l’attività sportiva aumenta le perdite d’acqua tramite la sudorazione: basta pensare che un giocatore di calcio può perdere fino a 2 l d’acqua in una partita, un ciclista in gara anche 4. L’acqua persa deve essere reintegrata nella maniera corretta.

Per la maggior parte delle persone è sufficiente l'acqua per mantenersi idratati. Tuttavia, se si svolge un'attività fisica ad alta intensità per più di un'ora, può essere utile una bevanda sportiva per ottenere più calorie, potassio e altre sostanze nutritive.