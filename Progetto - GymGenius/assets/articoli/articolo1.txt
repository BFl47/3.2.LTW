La tua settimana è organizzata in base al tuo piano di allenamento, nei workout dai sempre il massimo ma non stai facendo progressi? Indipendentemente dagli obiettivi, il corpo ha bisogno di pause per migliorare. Anche se sappiamo che non è sempre facile rallentare il ritmo, è necessario concedere a se stessi e al proprio corpo il tempo necessario per recuperare dalla sessione di allenamento.

Sempre più in alto, sempre più velocemente, sempre più pesante. All’inizio dell’allenamento la motivazione è grande e ti spinge a dare il massimo, ma un mancato recupero muscolare dopo l’attività fisica ti si ritorcerà contro. Se esageri, soffrirai più spesso di dolori muscolari, di sovraffaticamento e andrai incontro ad infortuni più frequentemente. In questo modo raggiungerai fasi di stagnazione o addirittura di regresso.

Lo sport è uno stress intenzionale. Se vuoi fare progressi nell’allenamento, non puoi evitare di sfidare il tuo corpo portandolo in uno stato di disequilibrio, causato, ad esempio, dall’esaurimento dell’energia del corpo e dalla perdita di minerali e di acqua a causa della sudorazione. Il recupero muscolare ti aiuta a ripristinare l’equilibrio.

La rigenerazione non avviene solo dopo l’attività sportiva ma è pluridimensionale: l’alimentazione e lo stile di vita sono importanti tanto quanto un buon programma di allenamento. Il primo passo verso uno stile di vita più sano può essere rappresentato da un frullato dopo l’allenamento. In questo modo, i muscoli vengono riforniti di siero di latte isolato di alta qualità e puoi dare ancora di più durante la prossima sessione di allenamento.

Nelle fasi di riscaldamento e di recupero scegli degli esercizi che ti preparino all’allenamento seguente. Se per esempio vuoi allenarti nei pistol squat, inserisci delle serie di split squat anche nel riscaldamento. Importantissimo è anche il mobility training per preparare le articolazioni allo sforzo.

Provare degli esercizi nuovi è importante per fare progressi, ma procedi a piccoli passi: impara la tecnica prima di aumentare i pesi. Lavora col tuo peso corporeo per perfezionare il movimento e se non riesci a reggere il tuo peso, parlane con il tuo personal trainer che ti aiuterà a graduarli. Riprova poi ad eseguire l’esercizio quando i muscoli si saranno rigenerati. Solo quando il movimento sarà perfetto, potrai cominciare ad aumentare l’intensità.

Non lasciare la rigenerazione al caso. Così come pianifichi l’allenamento, pianifica anche la fase di recupero muscolare. Se ti sembra che il piano non soddisfi le tue necessità, potrai cambiarlo la settimana successiva. E ricorda: è importante avere 2-3 giorni di pausa ogni settimana.

Non è possibile stabilire a priori quanta pausa sia necessaria per rigererare i muscoli in modo ottimale e per trarre beneficio dal processo di supercompensazione. L’età, lo stato di salute, il peso, la condizione fisica generale e di quel giorno in particolare sono solo alcuni dei fattori determinanti.

Il recupero muscolare è sempre individuale, si può però affermare che, in caso di uno sforzo leggero o moderato, bastano 12 – 24 ore di pausa per recuperare completamente. L’allenamento intensivo di singoli gruppi muscolari, invece, richiede tre o più giorni.
