Il corpo umano si abitua facilmente ai livelli di allenamento o riposo ai quali è sottoposto. Nel momento in cui si decide di tornare a fare sport dopo un lungo periodo di inattività, dunque, è quasi impossibile replicare le prestazioni svolte in precedenza, quando ci si esercitava con costanza.
Per non lasciarsi scoraggiare da risultati momentaneamente non del tutto soddisfacenti, ricominciando a fare movimento è fondamentale gestire le aspettative, fissare obiettivi realistici e compiere azioni mirate.

Riprendendo ad allenarsi dopo un lungo stop è probabile scoprire di non essere in grado di fare le stesse cose che una volta riuscivano con disinvoltura, sia che si tratti di portare a termine chilometri di corsa, sia di mantenere una posizione yoga per diversi secondi.
Nonostante sia un evento assolutamente nella norma, può risultare difficile da accettare, soprattutto per chi in precedenza ha sempre vantato una forma fisica piuttosto atletica.

Le reazioni più comuni a questo fenomeno sono frustrazione e rabbia, ma se si vuole cercare di recuperare il tempo perduto è necessario accantonarle. Questi sentimenti, infatti, non servono per tornare in forma perché le persone che le provano tendono a fissare obiettivi irrealistici o a sottoporsi a una routine troppo dura o intensa, con il rischio di sentirsi ancora meno in forma, di perdere le motivazioni e abbandonare l'allenamento.

Le chiavi per recuperare l'identità sportiva perduta sono tornare a fare esercizio in sicurezza, procedere per piccoli passi e cambiare frequentemente la routine fitness.
Ad esempio, se prima dello stop prolungato si correva spesso, si può ricominciare a farlo ma diminuendo la velocità, oppure praticare la camminata a intervalli o il jogging due o tre volte a settimana. Per spezzare la routine cardio, inoltre, è consigliato compiere esercizi di forza o a basso impatto come Yoga o Pilates gli altri giorni.
Inoltre, non si deve sottovalutare la fase di riposo tra una sessione di allenamento e l'altra perché dare al corpo il tempo di recuperare significa prepararlo a dare il massimo nella sessione successiva.

Non vedere risultati immediati dopo la ripresa della routine di allenamento può diventare frustrante ed è proprio in questa fase che molti rinunciano all'idea di tornare ai livelli precedenti.
Tuttavia, si dovrebbe cercare di resistere, non dimenticando che più passa il tempo più le fatiche iniziali dovrebbero attenuarsi, anche grazie allo sviluppo delle endorfine che si attivano soprattutto quando l'allenamento diventa un'abitudine.
Per rendere l'esercizio piacevole, è importante per prima cosa scegliere una disciplina gradita, in modo che eseguirla non pesi eccessivamente.

Infine, per non perdere la motivazione molti esperti consigliano di impostare obiettivi specifici e realistici, come iniziare a camminare tre giorni a settimana per 30 minuti, aumentando progressivamente entrambi i fattori.
