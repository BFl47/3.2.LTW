Certo, sulla carta fare una corsa all’aria aperta è tonificante, salutare e punteggiato da provvidenziali distrazioni – il passante, il fiore, il vento, il passero che cinguetta – che possono, anche solo per un attimo, far dimenticare il sudore versato durante la corsetta en plein air. Ma se abitiamo in città? E se magari l’orario di punta, tra infinite code di macchine, è l’unico momento libero che abbiamo per fare movimento?

In proposito viene in aiuto un importante studio coreano del Seoul National University College of Medicine, guidato dal professor Sang Min Park e pubblicato nel 2021, che, osservando per diversi anni consecutivi un nutrito campione di coreani di età compresa tra i 20 e i 39 anni e provenienti da città diverse, ha cercato di fare chiarezza sui danni e i benefici derivati dal connubio tra sport ed esposizione all’inquinamento. Lo studio è incentrato sulle Particulate Matter – polveri sottili – che in base alla dimensione prendono il nome di PM10 e PM2,5.

I risultati della ricerca hanno evidenziato due punti essenziali: da una parte il rischio di malattie cardiovascolari aumenta con la diminuzione della quantità di attività fisica svolta dagli individui che vivono e si allenano in zone con basso inquinamento atmosferico, dall’altra alti livelli di attività fisica possono influire negativamente sulla salute delle persone che, al contrario, vivono e si allenano in contesti più inquinati. Tradotto: la sedentarietà fa male, in particolare se vivete in contesti salubri che consentirebbero di fare serenamente attività fisica; lo sport all’aperto fa bene, ma può diventare nocivo se vivete in contesti particolarmente inquinati. La soluzione? Moderazione. Dallo studio, infatti, è emersa l’importanza di far rientrare l’esercizio fisico nella quantità media raccomandata dalla Società Europea di Cardiologia, ovvero 5 allenamenti la settimana di 15-30 minuti di corsa/bicicletta o 30-60 minuti di camminata. Questo perché durante l’allenamento respiriamo un volume ben maggiore di aria (e relativi inquinanti) e dunque è importante, soprattutto in zone con alti livelli di polveri sottili, non praticare sport fuori casa oltre la quantità consigliata, pena la compensazione o perfino l’inversione degli effetti positivi.

Vale sempre la pena di seguire alcune semplici regole di buon senso. Fare sport all’aperto prediligendo i parchi e le zone verdi, il più possibile lontani dal traffico delle strade; evitare gli orari di punta e il centro città; preferire alla sera la mattina presto, quando la qualità dell’aria è migliore.